<p>Quando la mente è tranquilla, ascoltate, sentirete una specie di ronzio; il cosiddetto “suono del silenzio”. Che cos’è? E’ un suono prodotto dall’orecchio o è un suono esterno? E’ prodotto, dalla mente, dal sistema nervoso o cosa? Sia quel che sia, è sempre lì, e si può usare in meditazione in quanto oggetto a cui rivolgere l’attenzione.</p>
<p>Prendendo atto che tutto ciò che sorge passa, cominciamo ad osservare ciò che non sorge e non passa ed è sempre presente. Se cominciate a pensare a quel suono, a dargli un nome, a pretendere di ricavarne qualcosa, è chiaro che lo state usando nel modo sbagliato. E’ solo un punto di riferimento a cui rivolgersi quando si giunge ai confini della mente, a ciò che alla nostra osservazione appare come l’estremo limite della mente. Quindi da quella posizione si può cominciare ad osservare. Potete pensare e contemporaneamente ascoltare il suono (nel caso cioè in cui pensiate deliberatamente); se invece vi perdete nei pensieri lo dimenticate e non lo udite più. Quindi, se vi perdete nei pensieri, non appena ve ne accorgete riportate l’attenzione a quel suono e ascoltatelo a lungo. Laddove prima eravate trascinati via dalle emozioni, dalle preoccupazioni o dagli impedimenti, ora potete praticare contemplando con gentilezza, con molta pazienza, quella particolare condizione della mente in quanto <em>anicca</em>, <em>dukkha</em>, <em>anattā</em>, e poi lasciarla andare. E’ un lasciar andare dolce, sottile, non un rifiuto violento delle condizioni. Quindi ciò che più conta è l’atteggiamento, la retta comprensione. Non aspettatevi nulla dal “suono del silenzio”. C’è chi si esalta, pensando di aver raggiunto o scoperto chissà che, ma anche questa è di per sé una condizione creata attorno al silenzio. E’ una pratica molto serena, non emozionante; usatela con abilità e dolcezza per lasciar andare, piuttosto che per attaccarvi all’opinione di aver raggiunto qualcosa! Se c’è un ostacolo alla meditazione, è proprio l’impressione di averne tratto un qualche vantaggio!</p>
<p>Ora, riflettete sulle condizioni del corpo e della mente e concentratevi su di esse. Potete passare in rassegna il corpo e riconoscere le sensazioni, ad esempio le vibrazioni nelle mani o nei piedi, oppure concentrarvi su un punto qualunque del corpo. Percepite la sensazione della lingua in bocca che tocca il palato, o il contatto fra il labbro superiore e quello inferiore, oppure portate alla coscienza la sensazione di umidità della bocca, o la pressione degli indumenti sul corpo; tutte quelle sensazioni sottili a cui in genere non facciamo caso. Contemplando queste sottili sensazioni fisiche, concentratevi su di esse, e il corpo si rilasserà. Al corpo umano piace ricevere attenzione. E’ contento di essere l’oggetto di una concentrazione delicata e tranquilla, però se siete così sconsiderati da odiarlo può darvi molto filo da torcere. Ricordate che dovete vivere in questa struttura per il resto della vostra vita. Perciò fareste meglio a imparare a conviverci con un atteggiamento positivo. Qualcuno dirà: “Ma il corpo non è importante, è solo una cosa repellente, invecchia, si ammala e muore. Il corpo non conta, l’importante è la mente”. E’ un atteggiamento piuttosto diffuso fra i buddhisti! Ma in realtà ci vuole pazienza per concentrarsi sul corpo motivati da altro che non da vanità! La vanità è abuso del corpo umano, ma toccarlo con la consapevolezza e sano. Non serve a rafforzare il senso dell’io, è solo un’espressione di benevolenza nei confronti di un corpo vivente, che ad ogni modo non si identifica con voi.</p>
<p>Dunque adesso la meditazione si incentra sui cinque <em>khandha</em><sup><a href="#fn1" class="footnoteRef" id="fnref1">1</a></sup> e sul vuoto della mente. Investigateli entrambi fino a comprendere pienamente che tutto ciò che sorge, passa ed è non-sé. Allora non ci si afferra più a nulla come se fosse il sé, e ci si libera dal desiderio di riconoscersi in una certa qualità o in una sostanza. Questa è la liberazione dalla nascita e dalla morte.</p>
<p>La via della saggezza non consiste nel coltivare la concentrazione per accedere a stati di trance, esaltarsi ed estraniarsi dalla realtà. Bisogna essere molto onesti circa le proprie intenzioni. Meditiamo per evadere dalla realtà? Stiamo cercando di accedere a uno stato dove tutti i pensieri vengono annullati? Questa pratica di saggezza è un metodo non violento in cui si lasciano emergere anche i pensieri più orribili e li si lascia andare. Avete una via di sfogo, una specie di valvola di sicurezza da cui far uscire il vapore quando la pressione è troppa. Normalmente, quando si sogna molto, il vapore si scarica durante il sonno. Ma questo non alimenta la saggezza, vi pare? E’ una vita da animali inconsapevoli: esercitare certe attività abituali, esaurire le energie, crollare nel sonno, alzarsi, rimettersi in attività e crollare di nuovo. Invece questo sentiero implica un’approfondita esplorazione e una comprensione dei limiti della condizione mortale del corpo e della mente. State sviluppando la capacità di distogliervi dalla realtà condizionata e affrancare la vostra identità da ciò che muore.</p>
<p>State dissolvendo l’illusione di essere un’entità mortale, ma non vi dico neppure che siete creature immortali, altrimenti comincereste ad aggrapparvi a questo! “La mia vera natura è la verità ultima, l’assoluto. Io e il Signore siamo una cosa sola. La mia vera natura è l’Immortale, beata eternità senza tempo”. Ma avrete notato che il <em>Buddha</em> si guardò bene dall’usare un linguaggio poetico o ispirato. Non perché sia sbagliato, ma perché suscita attaccamento. Perché partiremmo alla conquista dell’identità con l’assoluto, dell’unione con Dio, della beatitudine eterna, della dimensione immortale e via dicendo. Cose che a dirle ci mandano in estasi. Però è molto più sano osservare la nostra tendenza a voler definire o concepire l’inconcepibile, a volerlo comunicare o descrivere agli altri solo per sentire di aver raggiunto qualcosa. E’ molto più importante osservarla, che seguirla. E d’altro canto non voglio negare che una realizzazione ci sia; solo siate tanto accorti e vigili da non attaccarvici, perché se lo fate ne ricaverete solo nuova disperazione.</p>
<p>Se poi vi capitasse di farvi prendere la mano, appena ve ne accorgete, fermatevi. Non è certo il caso di sentirsi in colpa o farne una tragedia; basta fermarsi lì. Calmatevi, lasciate andare, lasciate perdere la faccenda. Capita che le persone religiose abbiano delle intuizioni che le rendono molto ispirate. I cristiani carismatici ardono letteralmente di fervore religioso. Cosa notevole, non c’è che dire. Devo ammettere che fa una certa impressione vedere persone così entusiaste. Però in termini buddhisti questo stato si definisce <em>saññā vipallāsa</em>, la “pazzia del meditante”. Quando un insegnante esperto vi vede in quello stato vi spedisce in una capanna nella foresta con l’ordine di non avvicinare nessuno!</p>
<p>Una volta ci sono passato anch’io, quando ero a Nong Khai un anno prima di conoscere Ajahn Chah. Me ne stavo seduto nella mia capanna convinto di aver raggiunto l’illuminazione. Sapevo tutto, capivo tutto. Ero al settimo cielo... peccato che non avessi nessuno con cui parlare. Non parlavo il thailandese perciò non potevo importunare i monaci locali. Ma un giorno passò di lì il console britannico di Vientiane e qualcuno lo portò alla mia capanna... quella volta lo subissai davvero il poveretto! Se ne stava lì con l’aria attonita, ed essendo inglese era anche molto, molto, molto educato, ogni volta che faceva il gesto di alzarsi e andarsene lo facevo rimettere seduto. Non potevo fermarmi, c’era questa valanga di energia tipo cascate del Niagara che veniva fuori e non c’era verso di arginarla. Alla fine il console riuscì non so come a guadagnare l’uscita. Da allora, chissà perché, non l’ho più rivisto...</p>
<p>Sicché, quando passiamo per esperienze del genere, è importante rendersene conto. Se uno sa di che si tratta, non c’è pericolo. Siate pazienti, non date ad esse troppo credito e non vi ci adagiate. Avrete notato che i monaci buddhisti non se ne vanno in giro a raccontare quale “livello di illuminazione” hanno raggiunto, semplicemente, non c’è niente da raccontare. Quando ci chiedono di insegnare, non parliamo della “nostra” illuminazione, ma delle “Quattro Nobili Verità” in quanto veicolo di illuminazione per tutti. Al giorno d’oggi c’è una quantità di personaggi che dicono di essere illuminati, <em>Buddha</em> Maitreya o un qualche <em>avatar</em>, e tutti hanno schiere di seguaci. La gente è disposta a crederci senza troppa difficoltà! Ma il <em>Buddha</em> sottolineava l’importanza di riconoscere le cose così come sono, invece di credere a quello che ci raccontano gli altri. La nostra è una via di saggezza, nella quale esploriamo e indaghiamo, i limiti della mente. Constatatelo di persona: <em>sabbe sankhārā aniccā</em>, tutti i fenomeni condizionati sono impermanenti; <em>sabbe dhammā anattā</em>, tutte le cose sono non-sé.</p>
<div class="footnotes">
<hr />
<ol>
<li id="fn1"><p><em>Khandha</em>: le cinque categorie in cui, secondo il <em>Buddha</em>, andiamo ad identificare un senso del sé, ossia: rūpa, (forma, il corpo), vedanā (sensazioni), saññā (percezione), sankhāra (formazioni mentali), viññāna (coscienza sensoriale). In breve “il corpo e la mente”.<a href="#fnref1">↩</a></p></li>
</ol>
</div>
