<p>La maggior parte delle istruzioni possono essere eseguite indifferentemente nella posizione seduta, camminando o stando fermi in piedi. Tuttavia, la consapevolezza del respiro (<em>ānāpānasati</em>) di cui si parla nei primi capitoli viene generalmente praticata nella posizione seduta, in quanto si giova dell’associazione con uno stato fisico di immobilità e calma. A tale scopo l’importante è sedersi tenendo la colonna vertebrale eretta ma non tesa, con il collo allineato ad essa e la testa bilanciata in modo che non ciondoli in avanti. Molti trovano che la postura del loto (seduti a gambe incrociate su un cuscino o una stuoia con uno o due piedi sulla coscia opposta e la pianta rivolta in su) offre un equilibrio ideale fra stabilità e vigore, ovviamente dopo alcuni mesi di pratica. E’ bene allenarsi ad assumere questa posizione con gentilezza, un poco alla volta. Se risultasse troppo difficile, si può usare una sedia con lo schienale diritto. Dopo aver trovato una posizione equilibrata e stabile, rilassate le braccia e il volto, lasciando che le mani riposino in grembo una sull’altra. Chiudete gli occhi, rilassate la mente, rivolgete l’attenzione all’oggetto di meditazione prescelto.</p>
<p>[jongrom] <em>Jongrom</em> è una parola in lingua thailandese che deriva dal pali<sup><a href="#fn1" class="footnoteRef" id="fnref1">1</a></sup> <em>cankama</em>, che significa camminare avanti e indietro in linea retta. Il tratto di strada, che misura idealmente dai venti ai trenta passi, va scelto fra due oggetti chiaramente distinguibili, in modo da non dover contare i passi. Le mani vanno unite ma non strette e tenute davanti o dietro la schiena, con le braccia rilassate. Lo sguardo va diretto in modo non focalizzato sul sentiero, su un punto a circa dieci passi davanti a sé, senza osservare nulla in particolare ma solo per mantenere un’inclinazione del collo il più possibile comoda. Quindi si inizia a camminare con passo misurato e una volta arrivati in fondo al tratto prescelto si resta fermi per la durata di uno o due respiri, ci si volta consapevolmente e consapevolmente si torna indietro.</p>
<div class="footnotes">
<hr />
<ol>
<li id="fn1"><p>Pali: è la lingua indiana in cui è redatta la versione del Canone Buddhista della scuola <em>Theravāda</em> (la Via degli Anziani).<a href="#fnref1">↩</a></p></li>
</ol>
</div>
